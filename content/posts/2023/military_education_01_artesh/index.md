---
date: 2023-11-23 09:00:00+03:30
draft: true
title: تجربه دوره آموزشی نخبگان در ارتش
fatags:
  - آموزشی
  - سربازی
---
در این پست می‌خوام تجربه دوره آموزشی که در آبان ۱۴۰۲ در پادگان ۰۱ ارتش گذروندم، رو براتون تعریف کنم. احتمالاً این پست بیشتر به درد کسانی خواهد خورد که می‌خوان تو دوره آموزشی نخبگان شرکت کنند و می‌خوان بدونند چه چیزی در انتظارشون خواهد بود.

قبل از رفتن به دوره تجربه خیلی از بچه‌ها رو خونده بودم و توقعم بالا رفته بود. خصوصاً این که قدیمی‌ترها می‌گفتند: «۰۱ هتله». فایل صوتی‌ای که گوش دادم و خیالم از این بابت راحت‌تر شد، [تجربه آموزشی 01 - اردیبهشت‌ماه 1402](https://t.me/Tajrobe01_1402) بود. یکی از دوستان زحمت کشیده بود و تجربیاتش رو بصورت ویس منتقل کرده بود. کار ایشون بسیار ارزشمنده ولی دوره ما تفاوت‌های زیادی با دوره‌های قبلی داشت که من سعی می‌کنم این تفاوت‌ها رو اینجا بگم. 

## سپاه یا ارتش
من چند تا از دوستانم مرداد ۱۴۰۲، دوره نخبگی سپاه رفته بودند و وقتی ازشون می‌پرسیدم اوضاع چطوره، می‌گفتند که بیشتر آفتاب اذیت‌شون می‌کنه. این‌طور که شنیدم گرما و سرما تو پادگان سپاه واقعاً اذیت‌کننده بوده.

البته انتهای دوره کمی اذیت‌شون کردند و یک اردوی چند روزه بردن‌شون. علتش هم این بود که سرکلاس یکی از اساتید یکی از بچه‌ها با استاد بحثش شده و استاد ناراحت شده و بعد اذیت‌شون کردند. این‌طور که فرمانده‌ها می‌گفتند مشابه این رو قبلاً در ارتش هم داشتیم. 

از این مورد که بگذریم، تو انتخاب بین سپاه و ارتش فاصله هم به نظرم مهمه. کسانی که نخبگی برن ارتش میفتن شرق تهران و اونهایی که بیفتن سپاه میرن طرفای غرب (تو جاده کرج).

البته برای بعضی هم داستان سفارت و ویزای آمریکا و این‌ها هست که دوست ندارند سپاه بیفتند. تا اونجا که من می‌دونم تو کارت قید نمیشه که شما آموزشی کجا بودید، بلکه قید میشه ستاد مشترک نیروهای مسلح؛ ولی بعضاً از عکس روی کارت میشه تشخیص داد که کجا آموزشی بودید. حتی اگر اون هم نباشه، دروغ گفتن ممکنه داستان‌ساز بشه. 

البته من بعید می‌دونم، کسی صرفاً به خاطر این که مجبور بوده یک ماه آموزشی بیفته سپاه براش مشکل‌ساز بشه. ولی باز هم انتخاب با خودتون هست. بسته به این که چه تاریخی کاربرگ رو پر کنید و برگه سفید بگیرید، کاملاً مشخصه که سپاه میفتید یا ارتش. 

## خلاصه دوره
روزهای اول دوره که به پیدا کردن لباس و کلاه و کلاً گرفتن وسایل استحقاقی و غیراستحقاقی (وسایلی که باید بعداً پس بدید) مشغول خواهید بود. در حین‌اش هم آموزش‌های نظامی سفت و سخت بهتون میدن و همزمان سعی می‌کنند که برنامه سین (ساعت یگان نظامی) دقیق اجرا کنند. 

به همین خاطر روزهای اول تقریباً هیچ وقتی برای استراحت وجود نداره و خب همه اوقات استراحت شما با ایستادن تو صف برای یک چیزی پر میشه. اینجاست که آدم می‌فهمه که چطوری میشه در طول روز مشغول بود ولی هیچ کاری نکرد! 

روزهای اول اجازه استفاده از موبایل و مرخصی هم نیست. اجازه‌اش وقتی صادر میشه که افتتاحیه انجام بشه و امیر (همون فرمانده کل مرکز) تشخیص بده. زمان ما این‌طور بود که دوشنبه رفتیم و چهارشنبه اجازه موبایل دادند و پنج‌شنبه هم افتتاحیه بود. تو مراسم افتتاحیه بچه‌ها از امیر اجازه گرفتند که روزبرگ بشن و پنج‌شنبه بعد از ظهر بالاخره گذاشتند بیایم خونه. روزبرگ به این معنی هست که هر روز برگ مرخصی پر کنند و بعدازظهر‌ها برن خونه. 

روزهای اول با اختلاف بدترین روزهای دوره هستند. هیچ وقت استراحتی نیست و معمولاً فرمانده گروهان هم داخل آسایشگاه می‌خوابه. از همون چهار صبح هم فرمانده بیدارتون می‌کنه و تا ده شب (که ساعت خاموشی‌ هست)، دارید این‌طرف اون‌طرف می‌رید. 

پوتین هم واقعاً اذیت می‌کنه و درآوردن و پوشیدنش مصیبتی هست. تو همین روزهای اول هست که بچه‌ها اکثراً پاهاشون تاول می‌زنه یا پاشون عرق‌سوز میشه. 

آموزش‌های ٰرژه هم هست. اوایل همین‌طوری دست خالی رژه میٰ‌رید و بعد از مدتی ژ-۳ رو هم میدن و میگن چهاربند فانسقه هم ببندید و رژه برید. زمان ما، رژه‌ها تا هفته دوم کاملاً برقرار بود و اتفاقاً بعضاً حتی بیشتر از سربازی عادی رژه می‌رفتیم؛ چون آموزشی عادی روزی ۲ ساعت ٰرژه داره ولی ما روزهای اول، روزی ۴ ساعت رژه داشتیم.

تقریباً هر روز هم ورزش صبحگاهی یا رژه صبحگاهی داشتیم. این‌ها تا وقتی خیلی سفت و سخت ادامه پیدا کرد که یکی از بچه‌ها سر رژه غش کرد و آمبولانس اومد و یکی دیگه از بچه‌ها هم براش مشکل پیش اومد (تقریباً اواخر هفته دوم). از اون‌وقت دیگه رژه بسیار بسیار محدود شد و ورزش صبحگاهی هم کلاً کنسل شد. 

در این مدت برنامه‌ها دو دسته بودند: اول برنامه‌های نظامی که تو ظل آفتاب و گرما تو میدون رژه برگزار می‌شدند و نمیشد استراحت کرد و دوم برنامه‌های داخل مسجد. تو این شرایط میشه تصور کرد که مسجد برای ما حکم بهشت رو پیدا می‌کرد. جایی که می‌تونستیم بالاخره روی صندلی بشینیم و قدری استراحت کنیم (شاید هم یک چرتی بزنیم که اکثراً همین‌کار رو می‌کردند). 

هفته سوم و چهارم دوره تو سراشیبی افتاد و هی راحت‌تر شد. هفته سوم کلاس‌های معارف جنگ داشتیم که عملاً همش مسجد و سالن دیوسالار بود و هفته چهارم هم اکثراً بازدید از نمایشگاه‌های نیروهای چهارگانه ارتش بود. هفته چهارم عملاً تا حد زیادی بیکار هم بودیم و خودشون هم نمی‌دونستند چیکار بکنند.

آخرین اتفاق دوره هم میشه اختتامیه. بچه‌های دوره ما تو طول دوره خیلی بچه‌های آرومی بودند به این امید که اختتامیه (مثل دوره‌های قبل) چند روز زودتر برگزار بشه و بریم دنبال کارمون. ولی خب این‌ها ذره‌ای کوتاه نیومدند. از بی‌برنامگی، حاضر بودند برامون فیلم سینمایی پخش کنند ولی ما رو زودتر ول نکنند. 

نهایتاً هم دوره با یک روز تأخیر به جای ۲۸ روز، ۲۹ روز طول کشید و تموم شد. تو اختتامیه هم بهمون یک عدد لوح تقدیر و گواهی پایان‌دوره و یک هدیه - ساعت مچی - دادند. 

## برنامه سین
یه ارتش هست و یه برنامه سین. کل تلاش فرماندهان اینه که این برنامه مو به مو اجرا بشه. اینجا بد نیست قسمت‌های برنامه سین رو توضیح بدم. 
### رژه
با اختلاف مزخرف‌ترین قسمت برنامه همین بود. 

اوایل می‌رفتیم میدون رژه و دست خالی رژه می‌رفتیم. بعد کم‌کم که دیدند رژه‌ها خوب شده، فرماندهان بالاتر هم می‌اومدند و جلوشون چند بار رژه می‌رفتیم تا «خیلی خوب» بگیریم. 

این خیلی خوب گرفتن هم مسئله بود؛ چون اگر گروهان «خیلی خوب» نمی‌گرفت، مشکل مرخصی پیش میومد و می‌گفتند که امروز خوب رژه نرفتید و تعداد مرخصی‌ها رو محدود می‌کردند (مثلاً حداکثر ۴۰ نفر از هر گروهان ۱۲۰ نفره). 

رژه قرار نیست آسون‌تر بشه و اگر بچه‌ها خوب یاد بگیرند، هی سخت‌تر میشه. اوایل رژه معمولی هست. بعد رژه با چهاربند فانسقه. بعد رژه با اسلحه ژ-۳ و مرحله آخر هم رژه با اسلحه با چرخش هنگام حرکت. خلاصه حرکت‌های عجیب غریبی بود که نه شما حوصله شنیدنش رو دارید و نه من حوصله توضیح دادنش. 

به نظرم این سخت‌شدن تدریجی، به خاطر این بود که بچه‌های دوره ما معمولاً هر کاری می‌گفتند رو به بهترین شکل ممکن انجام میدادند اینه که فرماندهان هم خودشون رو با ما تنظیم می‌کردند و هی سخت‌ترش می‌کردند.

دوره‌های قبل بچه‌ها این‌طور نبودند! این‌طور که از بچه‌ها شنیدم، همون روزهای اول حرکت ۹ ردیفه رو درست انجام نمیدادند! بعد انقدر بد حرکت می‌کردند که گفتند در ۶ ردیف حرکت کنید. بعد گفتند که نمی‌خواد اصلاً. در ۳ ردیف کنار هم راه برید. اون رو هم نتونستند انجام بدن و نهایتاً گفتند که در خط راست حرکت کنید! 

این‌کار کاملاً عمدی توسط همه بچه‌ها انجام میشده؛‌ چون می‌دونستند که هر چی حرکت‌ها رو بهتر انجام بدند، قراره سخت‌تر بشه. اینه که من وقتی بهشون می‌گفتم ما رژه با اسلحه داشتیم، تعجب می‌کردند. 

### کلاس‌ها و کارگاه‌های نظامی
کلاس‌ها معمولاً تو میدون رژه (صبح) برگزار می‌شدند. چیزهایی مثل آشنایی با قوانین نظامی یا کار با اسلحه یا اون و باز و بسته کردن اون.

کارگاه‌های نظامی هم بعد از ظهرها برگزار میشدند. فرق کارگاه با کلاس این بود که برای کارگاه باید آزمون می‌دادیم و اصطلاحاً امضای استاد رو جمع می‌کردیم. 

مثلاً می‌گفتند چهارشنبه‌ها روز آزمون هست. معمولاً حتی اگر کسی کلاس‌ رو هم شرکت نمی‌کرد، میشد با مطالعه سرسری کتاب (همون موقع امتحان نه قبلش)، سؤال رو جواب بده و امضاء رو بگیره. 

کسانی که امضاء نمی‌گرفتند، باید پنج‌شنبه هم می‌موندند که دوباره امتحان بدن و امضاء بگیرند. بقیه می‌رفتند خونه‌شون. البته اینجا کسی چک نمی‌کرد که کی امضا گرفته و کی نگرفته. میشد به راحتی رفت خونه. 

به نظرم این امضاء گرفتن کلاً یک بازی بود که ما یه کم مطالعه هم بکنیم؛ چون در انتهای دوره هیچ‌کس چک نکرد که امضای کدوم کارگاه‌ها رو گرفته بودیم یا نگرفته بودیم. 

جز این کارگاه‌ها، بقیه کلاس‌ها، آزمون نداشتند. فقط نهایتاً یک آزمون از کتاب «رزم مقدماتی» گرفتند که اونم جواب‌ها از عالم غیب به بچه‌ها می‌رسید. حتی اگر این هم نبود به وضوح گفته بودند که نمره‌اش اهمیت نداره و اصلاً روز قبل آزمون، گواهی اتمام دوره همه بچه‌ها صادر شده بود. 

اینه که نگران هیچی نباشید. این دوره فقط سپری شدنش مهمه نه هیچ چیز دیگه‌اش. 
### کلاس‌های مسجد
هر چی تو مسجد برگزار میشد خوب بود! خوبیش اینه که کاری به کارمون نداشتند. معمولاً یه سخنران یا استاد یا امیر میاد و حرفش رو می‌زنه و میره. شما هم اگر دوست داشتید می‌تونید چرت بزنید یا کتاب بخونید. 

من بعد از یک مدت یاد گرفته بودم و همه جا یک کلاسور همرام بود که داخلش کتاب بود. بعد هر جا بیکار می‌شدیم یا داخل صف وایساده بودیم، می‌تونستم از زمان استفاده کنم. داخل صف ایستادن تو این دوره خیلی خیلی عادیه. 

نماز صبح و ظهر و شب هم داخل مسجد برگزار میشه. نماز ظهر با حضور همه بچه‌ها برگزار میشه ولی معمولاً نماز صبح و شب چون تعداد زیادی از بچه‌ها مرخصی هستند (یا رفتند تالار که از گوشی استفاده کنند)، با تعداد خیلی کمتری برگزار میشه. 

اینجا باز هم چیزی که مختص دوره ما بود، این بود که هر وقت تعداد بچه‌هایی که مسجد می‌رفتند از یک حدی کمتر میشد، دوباره مرخصی رو محدود می‌کردند و داستان داشتیم. 

### حلقه‌های مهارتی
این کلاس‌ها عالی بودند. در واقع به نظر من تنها کلاس‌های پادگان به معنای واقعی کلمه همین حلقه‌های مهارتی بودند؛ چون کلاس طبق تعریف، نیاز داره که تعامل دوطرفه داشته باشه و مونولوگ نشه. 

کلاس‌های مسجد و کلاس‌های نظامی همشون مونولوگ‌هایی به شدت خسته‌کننده بودند. همین بود که باید خیلی جلوی خودمون رو می‌گرفتیم که چرت نزنیم. 

ولی حلقه‌های مهارتی رو خود بچه‌ها برگزار می‌کردند و به جای کارگاه‌های نظامی برگزار می‌شدند؛ یعنی هر کس می‌خواست می‌تونست به جای کارگاه بره حلقه شرکت کنه. 

من خودم دو تا حلقه «هوش مصنوعی در پزشکی»‌ و «یادگیری ماشین»‌ رو برگزار کردم و سر کلاس بچه‌ها هم نشستم. حتی یک کلاس «درد قفسه سینه» بود که انصافاً هیچی ازش متوجه نشدم (چون همه تو کلاس پزشک بودند) ولی همین که تا حدی با دغدغه‌های پزشکان و حرف‌هاشون آشنا شدم، خوب بود. 

مهم‌ترین قسمت حلقه‌ مهارتی هم اون چیزهایی که یاد می‌گیریم، نیست! مهم‌ترین قسمتش اینه که می‌تونیم با بچه‌های حوزه‌های مختلف لینک بشیم و بعداً فعالیت مشترک انجام بدیم. اینه که به نظرم حتماً تو این کلاس‌ها شرکت کنید و نگران امضاء کارگاه و این داستان‌ها نباشید. 
### نظافت
دو جای برنامه سین نظافت داره: یکی بعد صبحانه و یکی قبل خواب. ما تمام قسمت‌های آسایشگاه‌ رو بچه‌های خودمون تمیز می‌کردیم: از سرویس بهداشتی گرفته تا داخل محوطه و جلوی آسایشگاه و بقیه قسمت‌ها. 

از نظر تمیزی که خب خودمون آسایشگاه ها رو تمیز می‌کردیم و انصافاً تمیز و مرتب بود. سرویس بهداشتی و حمام خیلی‌خوب بود. البته تعدادش به نسبت بچه ها خیلی کم بود و کلاً باید تو صف می‌بودیم. آب گرم هم موجود بود و همچنین دستگاه آب‌سردکن داشتیم. 
### صبحانه، نهار، شام
به نظرم صبحانه‌ پادگان چندان مقوی نبود. خوشمزه هم نبود. ولی خب برای پادگان بد نبود. انتظارتون از غذای پادگان رو بسیار بسیار پایین بگذارید. در نظر بگیرید که غذای پادگان از غذای سلف دانشگاه بدتره. 

فقط من نمی‌دونم چطوری انتظار داشتند که بچه‌ها با خوردن آش به عنوان صبحانه بتونند، این همه فعالیت ورزشی انجام بدند. 

کار به اون‌ها ندارم ولی شما ترجیحاً نات‌بار و آجیل و خشکبار و این‌چیزها همراهتون باشه. خوشبختانه جیب لباس‌های نظامی هم خیلی بزرگه و راحت میشه مقدار زیادی خوراکی داخلش گذاشت. پس حتماً همراهتون باشه که اگر ضعف کردید، استفاده کنید. 

وضع نهار و شام هم انصافاً بد بود؛ جز دو وعده غذایی نهار که خوب بود. دو روز تو هفته کباب کوبیده و ماهی سرخ شده می‌دادند و به نظرم کوبیده‌اش با اغماض با کوبیده بیرون قابل مقایسه بود. 
### در اختیار
نمی‌دونم چطوری بود که اکثراً قسمت‌های سخت برنامه سین دقیق اجرا میشد ولی قسمت‌هایی که به نفع ما بود، انقدر دقیق اجرا نمیشد و بعضی وقت‌ها اصلاً اجرا نمیشد. 

برنامه سین سه جا، «در اختیار» بود؛ یعنی بچه‌ها آزاد بودند هر کاری بکنند. یکی ساعت ۹:۳۰ تا ۱۰ صبح. یکی ۱۳ تا ۱۴ و اون یکی ۱۶ به بعد.

ساعت ۹:۳۰ تا ۱۰ وقت استراحت هست و میشد رفت بوفه یا آبی به دست و صورت زد و برگشت ولی کلاً اجراشدن یا نشدن این بخش به فرمانده گروهان بستگی داره. فرمانده گروهان در این دوره خیلی مهمه و انتخابش هم دست شما نیست. اگر فرمانده خوب باشه، دوره خیلی راحت‌ می‌گذره و اگر از خودش سفت‌بازی دربیاره، از دوره خاطره خوبی نخواهید داشت. 

از یه جایی به بعد هم ساعت ۹:۳۰ به ما میان‌وعده می‌دادند. میان‌وعده معمولاً بیسکوییت و میوه‌ و این‌ها بود. خوب بود. تا اونجا که من می‌دونم به سربازهای عادی کسی میان‌وعده نمیده. 

ساعت ۱۳ تا ۱۴ هم معمولاً باید زمان در اختیار می‌بود و بعضی گروهان‌ها در این زمان بازی می‌کردند ولی گروهان ما، معمولاً می‌گفتند که ۱۳:۱۵ دقیقه به خط شیم و بریم که به کلاس بعدی برسیم! حالا کلاس بعدی کی بود؟ ساعت ۱۴. 

جز روزهای اول که وقت سرخاروندن ندارید، از وقتی که امیر، مجوز مرخصی‌ها رو صادر کنه، دیگه ساعت ۱۶ به بعد دست خودتونه. می‌تونید هر کار خواستید بکنید. 

## موارد لازم برای پادگان
- کفی کفش طبی و پنبه: پوتین مثل سنگ میمونه. هم باید زیرش کفی طبی بگذارید. هم این که پنبه بیارید برای پشتش. همون روزهای اول بچه ها پاهاشون تاول می‌زنه. فرمانده گروهان هم معمولا میگه «اشکال ندارد. وقتی تاولش ترکید دیگه تاول نمی‌زنه». مهمه که همون روز اول کفی رو بیارید؛ چون تا وقتی امیر مجوز مرخصی نده و اصطلاحاً روزبرگ نشید، تو پادگان هستید و نمی‌تونید چیزی تهیه کنید. کفی‌های داخل بوفه هم هیچ‌کدوم مفت نمی‌ارزند و فایده‌ای ندارند. 
- جوراب سربازی: حتماً یک جفت جوراب سربازی کلفت هم تهیه کنید و داشته باشید. بوفه خود پادگان هم داره ولی جورابی که بیرون گرفتم به نظرم کلفت‌تر بود و پا کمتر اذیت می‌شد. 
- خوراکی مقوی: آجیل و خشکبار و هر چیزی که تو جیب جا بشه، از اوجب واجباته. مخصوصاً روزهای اول که حجم فعالیت از همه روزها بیشتره. 
- ظرف آب: از این بطری مکعبی‌ها که داخل جیب جا میشه بگیرید که هر وقت تشنه‌تون شد، استفاده کنید. 
- کارت عابربانک: تقریباً همه جا با کارت عابربانک کارتون راه می‌افته ولی در حد ۴۰ ۵۰ تومان پول نقد داشته باشید، بد نیست. 
- ساعت مچی: ساعت مچی هم به نظرم خیلی واجبه. مهمه که بدونید الان ساعت چنده که اگر احیاناً (!) از گروهان جدا افتادید، بدونید بقیه کجان چون برنامه از قبل مشخصه. همچنین تو کلاس‌ها زمان دستتون باشه، خیلی خوبه. 
- پماد ضدعرق سوزی: خیلی خیلی عادی هست که روزهای اول پاهاتون عرق‌سوز بشه، مخصوصاً اگر مثل من اضافه‌وزن دارید. دو پماد «زینک اکساید» و «تریامسینولون اِن اِن» برای این خوب هستند. ظاهراً پماد زینک رو همین‌طوری برای پیش‌گیری هم میشه استفاده کرد ولی اگر پاتون عرق‌سوز شد، ترکیب ان‌ان و زینک خیلی بهتره. 
- قفل کمد: بعضی‌ها گفته بودند که قفل برای کمد بیاریم. در واقع اصلاً اجازه نمیدن داخل کمد چیزی بگذارید که بخواید قفلش بکنید یا نکنید و فرمانده گروهان هم می‌گفت که حق ندارید قفل بزنید. اینه که الکی به خودتون زحمت خریدن قفل ندید. 
## توصیه‌ها
- مو رو بین ۸ تا ۱۲ بزنید. به اطلاعیه داعا توجه نکنید. واقعا بلندتر باشه از صف جداتون میکنند و می‌برن آرایشگاه و همون جا کوتاه میکنند. 
- پوتین رو یک الی دو سایز بزرگتر بگیرید. چون این‌طوری در آوردن و پوشیدنش راحت‌تر میشه و پاتون هم کمتر اذیت میشه.
- برای بدست آوردن لباس و پوتین با سایز مناسب عجله نکنید و اگر پیدا نشد، نپوشید. وظیفه‌ اونهاست که اندازه شما رو تهیه کنند و اگر موجود نبود، چه بهتر! می‌تونید تا وقتی که موجود بشه، رژه نرید و هیچ‌کار دیگه‌ای هم نکنید. 
- فکر نکنید با از دست دادن یک کلاس یا رژه یا اصلاً کل دوره چیز خاصی رو از دست میدید. بچه‌هایی بودند که تو هیچ‌ کارگاهی شرکت نمی‌کردند و باز هم راحت امضاها رو می‌گرفتند. شاید برای سربازهای عادی تو بحث امتیاز فرماندهی و امتیازات دیگه این موارد لحاظ بشه؛ اما برای من و شما فقط گذران دوره اهمیت داره و نه هیچ چیز دیگه‌ای. درجه شما هم از قبل با توجه به مدرک‌تون مشخصه. مثلاً من که ارشد بودم، ستوان دوم گرفتم. به هیچ‌چیز دیگه‌ای هم بستگی نداشت. 
- هدف دوره وقت تلف کردن و مشغول بودن هست. من خودم با این مورد اوایل خیلی مشکل داشتم که از صبح تا شب هیچ کاری نمی‌کنم ولی همه وقتم پره. ولی سربازی همینه دیگه. سخت نگیرید به خودتون. 
- بهترین زمان برای نگهبانی اسلحه‌خانه (و بقیه نگهبانی‌ها)، روزهای اول هست؛ چون سنگین‌ترین فعالیت‌ها مال همون روزهای اوله. بعدشم روزهای اول هیچکس خونه نمیره. پس چه بهتر که همون‌جا تا میشه نگبهانی بردارید که بعداً راحت باشید. 
- لباس و شلوار سربازی تعداد زیادی جیب داره. یک جیب می‌تونه برای آجیل باشه. یک جیب یک ظرف آب. یک جیب خودکار و دفترچه. یک جیب کارت عابربانک. 
- کلا اونجا با کارت عابربانک خیلی از کارهاتون راه می‌افته. کارت داشته باشید. من پول نقد هم آورده بودم ولی لازم نشد. 
- هیچ لزومی نداره روز اول پادگان ۷ صبح بیاید! تو گروهان ما آنهایی که زود اومدند همگی مقسم غذا شدند! نه خیلی زود بیاید نه دیر؛ مثلاً من ساعت ۱۲ رسیدم پادگان و به نظرم اگر ساعت ۲ هم میومدم چندان فرقی نمی‌کرد.
- تو رژه‌ها هیچ لزومی نداره که پاتون رو زمین بکوبید. فقط به خودتون آسیب می‌زنید و بس. 
### توصیه برای کیف
این‌طور که پرسیدم، هم دوره ما و هم دوره‌های قبلی این مشکل رو داشتند که نمی‌گذاشتند داخل کمد هیچ‌چیزی (جز چیزهایی که از اول اونجا بوده) بگذارند. کیف خودشون رو هم حق نداشتند بیارند و می‌گفتند که هر چی دارید داخل راک ساک نظامی بگذارید. مسئله اصلی این بود که راک ساک نظامی رو نمی‌گذاشتند زیر تخت بگذاریم و می‌گفتند داخل اتاق کیف‌ها بگذارید و درش رو هم قفل می‌کردند. 

می‌تونید تصور کنید که وقتی می‌خواستیم کیف‌ها رو برداریم چه اتفاقی می‌افتاد. ۱۲۰ نفر آدم می‌خواستند کیف‌شون رو از بقیه کیف‌ها (که همگی مثل هم بودند) تشخیص بدن و وسیله‌ای که نیاز دارند رو بردارند. 

اینجا بهترین کار اینه که اولاً روی هر کیف با ماژیک شماره لیست (که فرمانده و منشی دارن)، مشخص بشه. بعد کیف‌ها رو به ترتیب داخل قفسه‌ها بگذارید. مثلاً مشخص باشه که کیف‌های ۱ تا ۱۵ در فلان قفسه هستند. کیف‌های ۱۵-۳۰ در فلان طبقه. همین‌طور الی آخر. 

من خودم یک پارچه کوچیک سفید هم به کیفم بسته بودم که به سادگی بتونم بین اون همه کیف تشخیصش بدم. این هم خیلی کمک‌کننده بود. 

البته شاید بهترین راه این باشه که این مشکل به فرماندهی منتقل بشه و درخواست بشه که بگذارند کیف رو زیر تخت بگذاریم. من اصلاً نفهمیدم منطق این که میگن کیف‌ها داخل یک اتاق جداگونه باشه چیه؟ 
## مکان‌های مهم
### بوفه‌ها
راجع به بوفه‌ها قضیه اینه که شما در زمان آموزش حق ندارید بوفه برید و اگر برید ممکنه یه سرهنگی چیزی بیاد و اسم‌تون رو یادداشت کنند. من بوفه‌‌ها رو به ترتیب محبوبیت بین بچه‌ها و شلوغی‌شون می‌نویسم.
- **بوفه کنار مسجد**: بوفه‌ای که بچه‌ها بیشتر می‌شناسند و میرن. تخم‌مرغش هم انصافاً خوشمزه‌ است. ولی احتمال این که یکی بیاد گیر بده، از بقیه بوفه‌ها بیشتره ولی به نظرم به ریسک‌اش میارزه؛ چون املت بوفه کنار مسجد خیلی خوشمزه است.  
- **بوفه شمال غربی میدان رژه**: سمت غرب میدان رژه (کنار آرایشگاه) هم یک بوفه هست و مزیتش اینه که کمتر کسی اونجا میاد و گیر میده. 
- **بوفه شمال شرقی میدان رژه**: از نظر امکانات کمترین بوفه همین بود. 
### دژبانی
قاعدتاً موقع ورود و خروج باید از دژبانی رد بشید که کیف و وسایل رو می‌گرده و اجازه میده. البته قبلش هم باید گوشی رو تحویل داده باشید. 

دژبانی نکته خاصی نداره. فقط این که دو تا درب دژبانی جنوب و شمال داریم و ساعت‌های خاصی هم قرق هست. یعنی کلاً نباید ورود و خروج داشته باشید مثلاً زمان ما فکر کنم بین ۱۰ شب تا ۴ صبح قرق بود. 
### تالارها
گوشی رو دو جا میشه تحویل داد و تحویل گرفت: درب شمال و درب جنوب. کنار هر کدوم هم (از داخل پادگان)، دو تا تالار هست که ساعت ۱۶ به بعد میشه استفاده کرد. فقط برای شارژکردن موبایل علاوه بر شارژر، یک عدد سه راهی هم بیارید؛ چون ممکنه پریز برای شارژ گوشی کم بیاد. 

اینطور که شنیدم تالار شمال، تنوع غذایی بیشتری نسبت به جنوب داره؛ ولی من چون گروهانم نزدیک به درب جنوب و تالار جنوب بود، همیشه از جنوب استفاده کردم. 
### اماکن متفرقه
- **آرایشگاه (شمال غرب میدان رژه)**: مو رو کوتاه می‌کنه و هیچ هزینه‌ای هم دریافت نمی‌کنه. 
- **خیاطی (غرب مسجد)**: ما چندان کاری با خیاطی نداشتیم فقط وقتی اتیکت لباس اومد، رفتیم خیاطی برامون روی لباس گذاشتند. ظاهراً اگر نیاز بود که لباس یا شلوارتون تنگ بشه، اونجا انجام میدند. 
- **عکاسی**: بعد چند روز بچه‌ها رو صف می‌کنند و میٰ‌برند عکاسی. یک عکس از شما می‌گیرند که میشه بعداً برای کارت پایان خدمت استفاده کرد؛ چون برای کارت پایان خدمت عکس نظامی باید داشته باشید. خود عکاس بر حسب مدرک‌تون، درجه‌تون رو هم فتوشاپ می‌کنه و اوکی میشه. اگر اینجا عکس نگیرید، بعداً مجبور میشید که یه عکس تو اینترنت پیدا کنید و بدید براتون فتوشاپ کنند یا این که دوباره لباس‌های ارتشی بپوشید و برید یه جا که عکس بگیرید. 
## پارکینگ
### پارکینگ نزاجا
این پارکینگ خود پادگان بود. بچه‌های خود پادگان و کادری‌ها اینجا پارک می‌کنند. یه قسمتی‌اش رو هم به ما داده بودند که خب ظرفیتش محدود بود. همین ظرفیت محدود برای بچه‌ها داستان‌ساز شده بود و تا مدتی برای همه جا نبود. فازشون هم خیلی مشخص نبود. مثلاً ممکن بود ساعت ۴:۵۰ دقیقه بری و بگن ظرفیت تکمیل شد. بعد دوباره ساعت ۵:۳۰ یه سری ماشین‌ها رو راه بدن داخل. اینه که تقریباً شانسی بود که جا باشه یا نباشه. 

البته بعد از مدتی با پیگیری خیلی زیاد و نارضایتی بچه‌ها یک قسمت دیگه از پارکینگ رو هم برای بچه‌ها باز کردند و مشکل ماشین حل شد؛ ولی دو هفته اول مشکل پارکینگ کاملاً وجود داشت. 

البته همیشه برای موتور جا داشت و مشکلی نبود. 
### پارکینگ بعثت (نهاجا)
گزینه دوم پارکینگ بیمارستان بعثت بود که متعلق به نیروی هوایی هست. چند روز اول ما رفتیم پارک کردیم. ولی بعدش دژبان گذاشتند و گفتند «شما بچه های نیروی زمینی رو راه نمی‌دهیم!»

البته بچه های که لباس عادی داشتند، با زیرکی دفترچه درمان نشون می‌دادند و می‌گفتند که ما بیمار هستیم و می‌رفتند داخل. ولی اون هم شانسی بود؛ چون سرباز هر کاری بکنه باز هم قیافه‌اش مشخصه! 

خود بیمارستان هم دو تا پارکینگ داره که یکیش پولیه و اون یکیش مجانیه. ما که نفهمیدیم فرقش چیه ولی اگر دژبان نگذاره بیاید داخل، فرقی نمی‌کنه. 
### پارکینگ فجر
یک پارکینگ فجر (متعلق به سپاه) هم کمی دورتر هست که ظاهراً یک‌بار یکی از بچه‌ها پارک کرده بود. مجانی بوده و جاپارک هم داشته. ولی من دقیقاً نمی‌دونم شرایطش چطوره. 
### کنار بلوار شهیدان سرباز
قاعدتاً چون بیمارستان نمی‌گذاشت بچه‌ها پارک کنند و پارکینگ خود پادگان هم ظرفیتش محدود بود، تعداد زیادی از بچه‌ها مجبور می‌شدند، ماشین‌شون رو کنار بلوار پارک کنند. 

خیابان هم اصلاً امن نبود. دزدها هم می‌دونند که کسانی که اینجا پارک کردند همگی سربازند و قبل ساعت ۴ هم نمی‌تونند مرخصی بگیرند. پس با خیال راحت ماشین رو می‌زنند. تو دوره ما هم بارها دزدی شد. یک بار صندوق ماشین یکی از بچه‌ها رو زده بودند. من به شخصه دو بار به عینه موقع برگشت به خونه دیدم که شیشه ماشین دو تا از بچه‌ها شکسته شده بود و دزد ضبط و بقیه‌چیزها رو برده بود. 

خیلی ناراحت‌کننده است که نیرویی که می‌خواد امنیت یک کشور رو تأمین کنه، از عهده تأمین امنیت خیابون کنار خودش برنیاد. این‌طور که می‌گفتند وظیفه تأمین امنیت با نیروی انتظامی هست؛ ولی عجیبه که دزد اصلاً از پادگان نظامی نمی‌ترسه. شاید یه دلیلش این باشه که دور تا دور پادگان نگهبان برجک نبود. 

> به‌نظرم روز‌های اول که تکلیف هیچی مشخص نیست و معلوم نیست اصلاً کی قراره روزبرگ‌ بشید، ماشین نیارید. اسنپی چیزی بگیرید، بیاید. 

## نگهبانی و وظایف
هر کسی تو گروهان مسئول یک چیزی هست و بر همین اساس نگهبانی‌ها هم چیده میشه. وظایف رو می‌گم که بدونید چون همون روز اول بچه‌ها تخصیص داده میشن و از اون به بعد معمولاً تغییر نمی‌کنند. 

**منشی اداری (منشی رکن یک)**: به نظرم از حساس‌ترین کارها همین منشی هست. چون معمولاً مرخصی و حضور غیاب و کارهای اداری بچه‌ها رو ایشون انجام میده. اگر مثلاً یک روز یک امضای یک دفترچه مرخصی رو نگیره، یک نفر نمی‌تونه بره خونه.

**منشی نگهبانی (منشی رکن دو)**: این منشی مشخص می‌کنه که چه کسی و چه زمانی، باید نگهبان باشه. 

هر شب یک سری نگهبان (معمولاً ۱۰ نفر) داریم که قاعدتاً باید چند ساعت تو شب بیدار باشند. سعی می‌کنند نگهبانی جوری باشه که بچه‌هایی که مسئولیت سنگین دارند، کمتر بهشون نگهبانی بخوره. همچنین به متاهل‌ها اهمیت خاصی میدن و سعی می‌کنند جوری باشه که آخر هفته‌ها بتونند برن خونه. 

**منشی آموزش (منشی رکن سوم)**: وسایل آموزش رو میاره و می‌بره و کارهایی از این دست انجام میده. بدیش اینه که سر همه کلاس‌ها باید حضور داشته باشه و از نعمت «جیم‌فنگ» محروم میشه. از طرفی منشی رکن یک، بیشترین حجم جیم‌فنگ رو می‌تونه داشته باشه و هیچ‌کس هم نمی‌تونه بگه که بالای چشمت ابرو هست! 

**ارشد آسایشگاه**: معمولاً حواسش هست که آسایشگاه مرتب باشه و تخت‌ها آنکارد باشند و چیز اضافه‌ای داخل کمدها نباشه و هر چیزی جز وسایلی که گفتند باید داخلش باشه، اضافه است! 

**رابط گروهان**: یک نفر از بچه‌ها که مرتب میره با فرمانده گردان و بعضاً امیر صحبت می‌کنه و مشکلات رو مطرح می‌کنه. 

**مقسم غذا**: مقسم یا تقسیم‌کننده غذا اسمش روشه. کارشون هم انصافاً سخته. به نظرم بهتر بود که مقسمی غذا بصورت دوره‌ای (مثلاً ۱۰ روز یک‌بار) بین بچه‌ها عوض بشه که یک عده انقدر اذیت نشن.

**مسئول بهداری**: یکی که بچه‌ها رو می‌بره بهداری. ترجیح‌شون اینه که پزشک باشه که خودش هم یه چیزهایی بدونه ولی اگر نبود هم نبود.

**نظافت**: کسی که تو لیست بالا نباشه، میره جزو نظافت. حالا یکی نظافت آسایشگاه. یکی نظافت سرویس بهداشتی. یکی هم نظافت کریدور. حتی یکی مسئول نظافت درز دیوار بود :) نظافت تو برنامه سین زمان داره و موقع نظافت هر کسی باید سر پستش باشه و کارش رو انجام بده.

## وضعیت آسایشگاه
وضعیت آسایشگاه از نظر تمیزی خوب بود. هم از نظر بهداشتی خوب بود. چون بالاخره نظافت آسایشگاه با خودمون بود و هر روز تمیز می‌کردیم. سرویس بهداشتی و حمام‌ها هم سالم و تمیز بودند. آبسردکن هم داشتیم و آب گرم هم برای حمام بود. آسایشگاه بخاری هم داشت. 

هر گروهان دو تا آسایشگاه داشت که تقریباً تو هر کدوم ۶۰ نفر بودند. میز فوتبال دستی و میز تنیس هم بود. فقط باید خودمون توپ فوتبال دستی یا توپ و راکت تنیس می‌آوردیم و موقع استراحت بازی می‌کردیم. 

ولی از نظر پزشکی افتضاح بود. روز اول یک نفر مریض بود و خب قرنطینه‌اش نکردند. بعد چند نفر مریض شدند تا جایی که اکثر بچه‌ها همون بیماری رو گرفتند. من خودم تو طول این مدت تقریباً همیشه سرماخورده بودم. تا یک سرماخوردگی خوب میشد، یکی دیگه از بقیه بچه‌ها می‌گرفتم. 

بعد هم می‌گفتند که رفتن به بهداری و قرنطینه‌شدن محدودیت داره! یعنی نهایتاً اگر یک گروهان ۱۲۰ نفره، ۸ نفر بیشتر حق نداشتند مریض باشند و نیاز به بهداری داشته باشند. انگار هر کس قبل از مریض‌شدن باید از فرمانده اجازه می‌گرفت و اگر فرمانده صلاح می‌دید، مجوز مریض‌شدن براش صادر میشد. 

قاعدتاً وقتی ۱۲۰ نفر آدم رو مجبور می‌کنند که داخل آسایشگاه بخوابند و از شب تا صبح تهویه مناسب هم نمی‌گذارند، خیلی عادیه که همه از همدیگه وا بگیرند. 

جالب این که به ما می‌گفتند که تو محیط باز (در واقع جلوی امیر پادگان) ماسک بزنیم که خب اصلاً توجیهی هم برایش نداشتند. ولی همه ماسک می‌زدند. هیچ کس هم نمیدونست چرا. تو ماسک‌زدن هم مهم‌ترین چیز این نبود که ماسک درست زده بشه یا کهنه نباشه (چون نهایتاً برای یک‌روز قابل استفاده است)، بلکه این بود که همه ماسک‌ها یک رنگ باشند. شما از فیلم‌هایی که بعداً دراومده هم اگر دقیق نگاه کنید، تقریباً همه ماسک‌ها یک رنگ هستند. 

از نظر تجهیزات هم بهداری تقریباً هیچ چیز درست درمونی نداره. معمولاً کاربرد بهداری همون قرنطینه کردن و نامه پزشک هست که فلان چیز رو معاف بشید. شما هم در همین حد نگاه کنید؛ چون نهایتاً اگر پزشک نسخه‌ای بنویسه، معمولاً دارو موجود نیست. حداقل تو دوره ما که این‌طور بود. 

## اهرم‌های فشار
کلا دو تا اهرم فشار برای ما وجود داره. اولی مرخصی و دومی تجدید دوره. یعنی از خود فرمانده پادگان گرفته تا فرمانده گردان و فرمانده گروهان کلاً وقتی می‌خوان تهدید کنند، میگن که مرخصی نمیدیم. 

مرخصی هم این‌طوریه که اول باید امیر، اجازه‌اش رو صادر کنه. بعد فرمانده می‌تونه درخواست مرخصی کنه و  روزبرگ بشید. 

مرخصی رو بعضاً ابزار قرار میدن که بچه‌ها رو اذیت کنند. ولی یادتون باشه که این عامل برای اون‌ها هم مضر هست؛ چون وقتی کسی مرخصی نره مجبورن غذا برای طرف فراهم کنند و هزینه غذا براشون عامل مهمی هست. فرض کنید ۸۰۰ نفر رو نگذارند یک پنج شنبه جمعه مرخصی برن. هزینه غذا عدد زیادی میشه. 

تجدید دوره هم فقط یک تهدید تو خالی هست و فقط برای کسایی مصداق داره که کارهای رادیکال عجیب غریب بکنند. مثلاً به امیر بی‌احترامی کنند. یا مثلاً مواد مخدر بیارن داخل. یا اصلاً نیان پادگان (غیبت چند روزه داشته باشند) یا کارهایی از این جنس.

قرار نیست به خاطر این که کسی چیزی رو یاد نگرفته تجدید دوره کنند. و کلا هم شما چون فراگیر آموزشی هستید، هر اتفاقی افتاد می‌تونید بگید که «توجیه نبودم». و خب دیگه هیچ‌کس نمی‌تونه هیچی بگه چون وظیفه آموزش با اون‌ها بوده و تمام. 

البته دوره ما تا جایی که راه داشت از این اهرم فشار استفاده کردند: یک بار می‌گفتند که تعداد بچه‌ها در نماز صبح (یا شب) کم بوده و تعداد مرخصی‌ها رو محدود می‌کردند. یک‌بار می‌گفتند که صبح زود به خط نشدید و دیر اومدید مسجد. یک بار دیگه می‌گفتند که در رژه «خیلی خوب» نگرفتید. 

## نکات مثبت دوره
احترام در کلام از ویژگی‌های مثبت این دوره بود. اکثر فرماندهان هم در کلام و هم در رفتار سعی می‌کردند احترام بگذارند. 

ولی به نظرم احترام بدست‌آوردنی هست و چیزی هست که از دوره‌های قبلی به یادگار مونده. واقعیت اینه که خیلی از فرماندهان، از بچه‌های اصطلاحاً سرباز نخبه بدشون میاد؛ چون نمی‌تونند مثل سربازهای عادی اون‌ها رو اذیت کنند. 

سابقه داشته که فرمانده به یکی از بچه‌ها توهین کرده و امیر فرمانده رو بازداشت کرده. پس اگر هم احترامی هست به خاطر ترس هست. 

ولی متاسفانه بچه‌های دوره ما، خیلی آروم و سر به زیر بودند و اگر هم بدرفتاری‌ای انجام میشد جایی شکایت نمی‌کردند. تا جایی که یکی از درجه‌دارها به بچه‌ها لگد زده بود. اصلاً هیچ فرمانده‌ای حق نداره، به هیچ کسی لگد بزنه، حالا هر درجه‌ یا لقبی می‌خواد داشته باشه. 

مسئله اینه که اگر بدرفتاری‌ای صورت می‌گیره باید به سرعت به بالادستی‌ها (حالا یا فرمانده گردان یا امیر یا حتی بازرسی) گزارش بشه وگرنه این رفتارها عادی میشه و اون‌وقت دوره برای دوستان بعدی هم که تشریف میارند، سخت‌تر میشه. 
## معاف از رزم
در واقع کسانی که معاف از رزم بودند با کسانی که نبودند، هیچ تفاوت خاصی نداشتند. فقط گفتند که لازم نیست نگهبانی بدن و البته نباید میدان تیر شرکت کنند. وگرنه در تمامی موارد دیگه مثل ما بودند. یعنی رژه می‌رفتند و ورزش صبحگاهی هم باید می‌رفتند. 

البته یک دسته دیگه از بچه‌ها هم میدون تیر نرفتند. ما به شوخی می‌گفتیم بچه‌های Psycho (یا روانی). اصطلاحا میگن «گروه ب». این‌ها بچه‌هایی که بودند که تو پرسشنامه‌ای که چند روز قبلش بهمون داده بودند، امتیازشون بالا شده بود و مرکز مشاوره گفته بود که حق ندارند بیان میدون تیر. 

من خودم به جای این که معاف از رزم بگیرم، همون روزهای اول رفتم بهداری و «معافیت از پوتین ۳ روزه» گرفتم. ناخن پام مشکل داشت و بعد رژه میدیدم کلی چرک کرده و خونریزی داشته. همین که تونستم پوتین پا نکنم و کتونی بپوشم خودش کلی کمک کننده بود. بعضی‌ها هم می‌رفتند و «استراحت در یگان» می‌گرفتند. اون دیگه خیلی خوب بود. عملاً میشد ۳ روز کلاً تو آسایشگاه بمونه و هیچ‌ جا نره.
## نظرسنجی انتهایی
مسئولیت مستقیم بچه‌های سرباز نخبه، با ستاد کل نیروهای مسلح هست (نه با ارتش یا سپاه). پس نهایتاً هم ستاد کل روی اونها نظارت داره و خب از «معاونت آموزش کل ستاد» خیلی می‌ترسند. 

اتفاقا رئیس آموزش هم به نظر آدم خوبی بود و می‌خواست از ما نظرسنجی کنه و برای بهبود دوره‌های بعدی استفاده کنه. این‌طور که به نظر میومد تنها جایی که میشد نظر صادقانه داد همین‌جا بود. 

ولی خب به همین خیال باشید. برگه‌های نظرسنجی معمولاً توسط فرمانده گروهان خونده میشن و فیلتر می‌شن و بعد هم احتمالاً از سمت گردان دوباره مجدد فیلتر میشن و نهایتاً نظراتی که به نظرشون مناسب‌تر باشند، منتقل میشن. 

البته نوشتن نقطه‌نظرات عواقب خاصی نداشت (چون تقریباً انتهای دوره بود و کاری نمی‌تونستند بکنند).
## تجربیات بقیه
- [21 روز در پادگان صفر-یک - آرین عظیمی](https://aryanazimi.com/21days-in-the-zero-one-barracks/)
- [راهنمای دوره‌ی آموزشی سربازی نخبگان - ویرگول](https://virgool.io/@foroughi.saeed/%D8%AF%D9%88%D8%B1%D9%87-%DB%8C-%D8%A2%D9%85%D9%88%D8%B2%D8%B4%DB%8C-%D8%B3%D8%B1%D8%A8%D8%A7%D8%B2%DB%8C-%D9%86%D8%AE%D8%A8%DA%AF%D8%A7%D9%86-%DB%8C%D8%A7-%D9%85%D8%B5%D8%A7%D8%A6%D8%A8-%D9%85%D9%86-%D8%AE%D8%AF%D9%85%D8%AA-%D9%85%D9%82%D8%AF%D8%B3-ehghvsjcjlkg)
- [تجربه سربازی نخبگان؛ چیزهایی که از قبل نمی‌دونستم | مَهدی جلالی](https://thisismaahdi.ir/elite-military-course/)
